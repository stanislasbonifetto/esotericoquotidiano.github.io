---
layout: post
title: La conversazione
date: 2023-07-10 18:00:00 +0200
image: '/images/conversazione-top.jpg'
audio: '/audio/conversazione.mp3'
tags:
---

Questo blog sta riscuotendo un apprezzamento crescente, lo vedo dai report sulle visite, dai like su Facebook e da alcuni commenti diretti (a voce o “a whatsapp”) che ricevo. Tuttavia, pochi di voi **schiacciano quel piccolo tasto** in calce a ogni articolo su cui è indicato “scrivimi cosa ne pensi”. Mi sono molto interrogato sul perché accada e ne ho tratto alcune riflessioni.

Innanzitutto la prospettiva che utilizzo per presentare i vari temi **non è** sempre **semplice da maneggiare**: per qualcuno non sarà forse sorprendente ma per altri sì, e commentare qualcosa che ci suona “nuovo e strano” senza sentirsi impacciati o addirittura goffi non è facile. <br/>
Viviamo inoltre tutti un momento storico-sociale in cui – invasi e assorbiti da un flusso di informazioni pressocché continuo – **non abbiamo più tempo libero** a disposizione (vedi [“Il tempo”](/2020/10/29/tempo/)), per cui tendiamo a non approfondire gli argomenti, anche se ci interessano. Mettere un like è semplice e veloce, costruire un pensiero articolato su un tema non abituale ... un po’ meno.

Io scrivo per offrire a chi mi legge un punto di vista da cui guardare gli accadimenti della propria vita da una **prospettiva diversa** e – possibilmente – sorprendente. Per quanto riesco, offro punti di partenza, non conclusioni. Domande, non risposte. <br/>
Se guardate nell’home page del blog, il sottotitolo di Esoterico Quotidiano è *“un viaggio per chi si pone le domande essenziali”*. Ora, **cosa vi sta accadendo**, in questo viaggio? <br/>
Questa nuova prospettiva esistenziale ha fatto nascere in voi dei pensieri? Avete riconsiderato momenti della vostra vita passata e sono emersi elementi che prima non avevate preso in esame? Avete necessità di fare delle scelte di vita e le cose vi sono apparse in una luce diversa? Oppure, vi sono passaggi dei vari articoli che non vi sono chiari – o che non vedete confermati nella vostra esperienza di vita – e che vorreste approfondire?

L’etimo del termine **conversazione** è “versare-con”, versare insieme. È uno degli atti più nobili – e pacifici – del vivere comunitario: contribuire a un nuovo stato di coscienza (il recipiente in cui versare) a disposizione di tutti i partecipanti. <br/>
Con-versare su un argomento è (anche) un **atto creativo**: chi parla o scrive impiega un’energia mascolina, procreante; chi ascolta o legge lo fa in modalità femminina, accogliente; quando tutto va bene questo rapporto genera un **nuovo pensiero**, che può seguire il cammino inverso, poiché chi ha ascoltato può – se vuole – essere a sua volta procreante verso chi prima ha parlato, il quale può ora accogliere e generare a sua volta un nuovo pensiero. Mascolino e femminino si alternano così in modo armonico e pacifico (il mio amico Fiorenzo mi fece notare, molti anni fa, che il bello di una partita di pingpong **tra amici** è tenere in gioco la pallina, non fare qualche colpo straordinario per cercare di vincere).

Nel caso sia necessario, chiarisco che i vostri commenti sono letti solo da me, **non sono pubblici**, e altrettanto sono le mie risposte, le leggete solo voi. E sebbene non sia a priori interessato a conoscere i dettagli della vostra vita, nel caso fosse utile sono disposto a entrare eventualmente nel merito. Potete quindi parlare *in teoria* (in generale) o *in pratica* (nel particolare), come meglio preferite.

Allora, amici e amiche, cosa possiamo fare **insieme** per “tenere in gioco la pallina” e darci reciprocamente l’occasione – attraverso un dialogo – per esplorare i temi che via via propongo o le suggestioni che ne conseguono?
