---
layout: post
title: L'incanto
date: 2025-01-02 19:00:00 +0200
image: '/images/incanto-top.jpg'
tags:
---

*“E ancora proteggi la grazia del mio cuore, adesso e per quando tornerà l'incanto, l'incanto di te, di te vicino a me”.*  <br/>  <br/> 
Questo estratto di una canzone di Vinicio Capossela racconta di qualcosa che dovremmo aver provato tutti, almeno una volta nella vita. <br/> 
L’amore porta con sé, perlomeno nella sua fase iniziale, l’**incanto** , e l’incanto ci offre la **grazia del cuore** , una sensazione sublime, eterea e intangibile. <br/> 
Poi – inevitabilmente, purtroppo – noi umani cerchiamo di toccare l’intangibile, ci mettiamo le mani sopra, vorremmo trattenere nel tempo quella meravigliosa sensazione. E l’incanto svanisce. <br/> 
La vita prosegue, le relazioni amorose vanno avanti, poi si incartano un po’, sovente si spengono, a volte proseguono come “male minore”, in attesa che un nuovo incanto venga a ravvivare la nostra esistenza. <br/> 
A volte l’amore ritorna, ma non sempre porta con sé l’incanto, perché la “grazia del cuore” è un **piccolo miracolo** , una straordinaria magia che ha bisogno di condizioni particolari per verificarsi, condizioni anch’esse straordinarie. E purtroppo noi pascoliamo quasi sempre nei vasti prati dell’ordinario … <br/> 
Ci resta attaccata una specie di malinconia, la sensazione che senza quell’incanto l’esistenza sia poca cosa. E poi (forse) ci abituiamo anche a quello. <br/> 
 <br/> 
Chi ha intrapreso un autentico **Cammino spirituale**  ha provato sicuramente quell’incanto, ed esso non è svanito in breve tempo, poiché tale Cammino è di per sé costruito in modo tale da impedire – o rendere molto difficile – il “mettergli le mani sopra”. <br/> 
Quando oltrepassiamo la Grande Soglia (vedi Limite, confine, soglia) ed entriamo in contatto con l’*Altra Realtà* , la meraviglia è assoluta: tutto è (potenzialmente) nuovo! <br/> 
E la cosa più straordinaria è che tale Realtà si trova dentro di noi, al centro del nostro essere, in quello che Tagore chiamava *“il nostro tabernacolo segreto, un santuario al di là dei mondi”* . <br/> 
Al centro di quel santuario, di quel tabernacolo segreto, vive un *altro* essere, un **Essere spirituale** , e se abbiamo nella nostra vita l’enorme privilegio di entrare in contatto con Lui, l’amore che ne scaturisce apre la porta all’incanto, *l’incanto di te* (l’Altro in me)*, di te vicino a me.*  <br/> 
Quel contatto è la chiave per ritrovare l’incanto nella nostra vita, per ritornare a nutrire il nostro cuore con la “grazia”.  <br/> 
A volte noi perdiamo quel contatto, e la nostra esistenza diviene oscura, insipida, sterile. Allora il nostro io ci spinge a cercare la felicità nelle cose esteriori, e – quand’anche riusciamo a procurarcene un po’ - tale felicità è inevitabilmente soggetta ad alternarsi con l’infelicità, secondo il movimento incessante tra le polarità della nostra vita (e dell’esistenza di ogni manifestazione, in “questa” realtà). <br/> 
L’incanto del contatto con il nostro Essere spirituale non è invece soggetto ad alcuna alternanza, poiché si trova nell’Altra Realtà, e tale realtà *giace nell’* **Uno** , non prevede né subisce polarità contrapposte. <br/> 
E allora perché a volte perdiamo quel contatto? Perché ciò che non è stabile è la nostra personale **ricerca**  di tale contatto, in quanto le vicende esteriori (e alterne) della nostra esistenza materiale ci “distraggono”, riempiono il nostro spazio vitale e il nostro tempo di varie forme di … rumore! <br/> 
Dunque, amici, coltiviamo il **silenzio** , sia esteriore (dai tanti stimoli della vita moderna) e soprattutto interiore (dai nostri pensieri, che sono sovente fuori dal nostro controllo). <br/> 
Allora, improvvisamente, quando meno ce l’aspettiamo, come per magia, ritroveremo l’incanto, la grazia del nostro cuore. <br/> 
 <br/> 
Che questa sia la **pratica esoterico-quotidiana**  della nostra vita in questo nuovo anno! <br/> 
Se non per tutti, almeno per chi può. <br/> 

