---
layout: post
title: Dal vetro allo specchio
date: 2020-09-08 18:00:00 +0200
image: '/images/dal-vetro-allo-specchio-top.jpg'
tags:
---

La vita scorre, davanti ai nostri occhi un flusso ininterrotto di eventi si dipana come un film, di cui noi siamo a volte protagonisti, a volte semplici spettatori.<br/>
La nostra società ci ha educati – più o meno sottilmente - a un pensiero materialistico, in cui la vita è frammentata, meccanica, in fondo casuale … ma, sotto sotto, alcuni di noi si chiedono: esiste un copione, in questo film? Qualcuno ha scritto il soggetto, la trama? C’è un regista? Un produttore?<br/>
Il più delle volte il film procede senza coinvolgerci direttamente, i media ci raccontano quel che accade nel mondo e noi, dietro lo schermo della tv o del nostro tablet o del nostro telefono, seduti comodi in poltrona, impegniamo la nostra mente nella ricerca del “giusto e sbagliato”, di ciò che è bene e di ciò che è male, di chi ha torto e di chi ha ragione.

Ma può accadere che ci ritroviamo a essere noi stessi personaggi sul palco del teatro della vita, al centro della scena, talvolta come protagonisti, talvolta come comparse. E in tal caso ecco rispuntare la domanda: esiste un copione?<br/>
Quando le “onde del destino” ci toccano, quando ci afferrano o anche semplicemente ci lambiscono, la nostra prima preoccupazione è metterci in salvo, ritrovare la terra ferma, tornare in sicurezza a guardare il “film” come dietro a un vetro, al riparo dalla forza inarrestabile del mare della vita.<br/>
Dietro al vetro possiamo pensare che le onde del destino siano in fondo casuali, come quelle del mare, che sono generate da correnti di cui non conosciamo l’origine. Ma … se non riusciamo a tornare “dietro al vetro”? Se siamo noi i protagonisti della scena, se quello che accade ci ha scosso nel profondo e non riusciamo più a dormire tanto bene, per esempio?

La domanda teorica “esiste un copione nella vita” diventa un altro tipo di domanda, molto concreta e realistica: esiste un copione nella *mia* vita? E come scoprirlo, come conoscerlo?<br/>
Si può rispondere a domande di questo tipo? Io ci ho provato, in molti modi, e qualcosa ho trovato.<br/>
Raccontarlo non è semplice, poiché ciascuno di noi ha il suo percorso, e quello che vale per me non necessariamente vale per un altro essere umano. Però vi sono degli elementi simili, dei princìpi che secondo me valgono per tutti. E di questi si può parlare.

![](/images/dal-vetro-allo-specchio-center.jpg)

Ho cercato di rispondere a quelle domande partendo da un’intuizione, qualcosa che sentivo nel cuore come una certezza, anche se non ne conoscevo fino in fondo la portata: non v’è nulla di casuale negli eventi che accadono. <br/>
La mente mi disse poi che, come conseguenza logica, se una cosa accade a me, è perché *mi riguarda personalmente.* <br/>
E il passo successivo fu che evidentemente – anche se a quel tempo per me inspiegabilmente – il copione della mia vita lo stavo scrivendo io, o qualcosa dentro di me.<br/>
Ero passato, quasi senza rendermene conto, “dal vetro allo specchio”. Dal guardare le cose come se fossero esterne e indipendenti da me, all’osservare in ogni evento, in ogni accadimento, in ogni situazione in cui mi venivo a trovare la manifestazione di un aspetto del mio essere. Divenni *responsabile* della mia vita.

Fu il primo passo di una nuova esistenza. Poiché, se una cosa non dipende da me … non posso fare nulla, veramente nulla, sono in balia degli eventi. Ma se dipende da me, se la responsabilità è mia, allora posso fare qualcosa. Posso cambiare, trasformarmi. <br/>
Non che questo basti da solo a cambiare il copione della nostra vita, la questione è un po’ più complessa di così, per quel che ne so. Ma … è il primo passo. E questo passo è da un lato strettamente individuale, dall’altro indispensabile per tutti: se non dipende da me non posso fare nulla, se dipende da me … posso fare.<br/>
Dal vetro allo specchio. Un solo passo. Non è facile, ma è in fondo semplice.

