---
layout: post
title: 2023, si cambia
date: 2022-12-26 17:00:00 +0200
image: '/images/si-cambia-top.jpg'
tags:
---

Ricordate ancora quando vi è accaduto di salire su una giostra con un po’ di timore, chiedendovi se l’avventura che stavate per vivere non fosse magari troppo emozionante per il vostro stato d’animo del momento? <br/>
Ebbene, pare che ci siamo: vi sono forti indizi che la **giostra della vita** abbia preparato per noi tutti un nuovo giro, un’avventura che sarà – questa certamente sì – davvero **emozionante**. Solo che non ci troviamo più all’interno del mondo ludico dei carrozzoni ambulanti, non possiamo scegliere su quale giostra salire, né quando salire, e non possiamo nemmeno scendere quando ci pare.<br/>
La Terra ci stupirà (molto probabilmente) con **effetti speciali**, che faranno sembrare le baruffe tra gli esseri umani – dalle guerre tra nazioni alle discussioni nel traffico, passando per gli scontri tra i tifosi, assemblee di condominio sanguinose e altre (tristi) amenità assortite – quello che sono, cioè una **stupida follia**.

Siamo pronti?<br/>
Abbiamo studiato a sufficienza le **nuove materie** che questo millennio ha proposto fin dal suo inizio? Frequentiamo con dedizione e profitto quel corso di studi – per ora ancora sperimentale – che va sotto il nome di “**Cura armonica dell’ambiente**”? E non stiamo parlando (solo) di ecologia ...<br/>
In effetti, da un lato è vero che le tante suggestioni della società moderna (un vero e proprio diluvio di informazioni) ci spingono senza sosta verso un **isolamento esistenziale**, invadendo il nostro spazio e il nostro tempo. Ma l’esame di ammissione a tale corso di studi comporta la consapevolezza del nostro “**essere parte**” di tutta una serie di insiemi (famiglia, ambiente di lavoro, nazione, popolo, umanità, pianeta) e la radicale **rinuncia** a riferire sempre a sé stessi ogni accadimento della vita. <br/>
Si tratta in sostanza di passare dall’illusione tolemaica alla **visione copernicana** del mondo e delle leggi che lo regolano e lo custodiscono, applicando questa nuova prospettiva (che per la verità ha oltre cinquecento anni!) alla nostra **vita quotidiana**.<br/>
Perché la Terra – questo straordinario Essere Vivente che si è un tantino stufato dei nostri capricci infantili – parlerà solo con gli studenti di tale corso di studi, o meglio, parlerà in **una lingua** che solo tali studenti riusciranno a comprendere.

E cosa dirà?<br/>
Ah, saperlo!<br/>
Però ... **qualcosa di fondamentale** ci unisce alla Terra (c’è un legame tra il nostro interno e il suo interno), e ciò che pulsa nelle nostre profondità – e richiede la nostra **attenzione** – ha sicuramente a che vedere con ciò il nostro pianeta-madre si accinge a manifestare. <br/>
Dunque, se osserviamo con obiettività cosa sta accadendo da un po’ di tempo dentro di noi, ecco che qualche elemento **emerge** dalla nebbia e ci permette di **fare un passo** – forse piccolo, ma nondimeno importante – nella preparazione a ciò che verrà.

Quando pensiamo a noi stessi *come vorremmo essere* (e non come siamo in realtà), cosa appare? Quali valori emergono e chiedono spazio? Quali parti di noi sentiamo ormai prive di significato e funzione? Sono queste due essenziali domande che guidano qualsiasi **processo di trasformazione**: cosa va eliminato e cosa rinforzato?<br/> 
La Terra non farà altrimenti, poiché anch’essa ha necessità di trasformare la propria esistenza complessiva, cioè quella di tutto **l’insieme** – territorio, natura ed esseri umani – **di cui è composta**.<br/>
E se noi saremo in grado di vibrare sulla stessa lunghezza d’onda di questo processo di trasformazione, ci troveremo *dalla parte giusta* al momento opportuno.<br/>
Come dicevamo un anno fa (vedi [“Che anno sarà”](/2022/01/14/che-anno-sara/)), occorre perciò **fare spazio** nella nostra vita, e un’antica tradizione delle comunità rurali – di cui parlava Mimmo Tringale in un bell’editoriale della rivista Terra Nuova – può venirci a ispirare: facciamo un bel **falò di fine anno** con tutte quelle cose della nostra vita che avevano (forse) una funzione e non ce l’hanno più, e mettiamoci anche dentro tutto ciò che non siamo sicuri sia veramente “nostro” e che potrebbe essere un **bisogno indotto** dall’esterno. <br/>
Vedremo allora emergere in noi ciò che veramente è importante, forse addirittura **essenziale**, per affrontare senza (eccessivi) timori i cambiamenti che il 2023 porterà inevitabilmente con sé.

**Buon anno**, amici e amiche!
