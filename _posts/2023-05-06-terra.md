---
layout: post
title: Terra (estratto)
date: 2023-05-06 18:00:00 +0200
image: '/images/terra-top.jpg'
tags:
---

> Pubblico qui un ampio estratto di un capitolo del libro “Esoterico Quotidiano”, poiché penso che sia ormai importante iniziare a dare qualche risposta – ciascuno per quel che la sua coscienza gli permette – alle questioni che vi sono sollevate.

Un giorno stavo guardando delle immagini della Terra vista dallo spazio. 
*Sapevo* che su quella sfera abitavano circa sette miliardi di esseri umani, una quantità incalcolabile di animali, piante di ogni tipo e genere … ma in realtà, in quel momento, *vedevo* semplicemente UNA cosa: la Terra. Potevo distinguere continenti e oceani, ma non nazioni, città, persone, animali, piante, montagne.
Questo insieme composto di miriadi di elementi diversi mi appariva come “una cosa sola”. E vibrava, nel mio sentire, come un essere, anzi, un Essere.
Dopo quella presa di coscienza decisi di approfondire l’argomento e ne nacquero un po’ di riflessioni, che metterò in fila qui sotto.

Gli esseri umani si chiamano “umani” per derivazione dal termine latino “humus”, che significa “terra” e con il tempo ha assunto il significato di “terra fertile”.
Osservando le cose da questa prospettiva, sono dunque gli esseri umani che appartengono alla Terra e non la terra che appartiene agli esseri umani. E mi è tornata in mente la sorprendente risposta che Seathl, il capo dei pellerossa Duwamish, diede a Franklin Pierce, presidente degli Stati Uniti, il quale gli chiedeva di poter acquistare la terra occupata dalla sua tribù: «*Come potete chiedermi di vendervi la terra, non è mica mia!*».
Le “Giacche Blu” non capirono molto bene, ma questa è un’altra faccenda.

La Terra esiste da moltissimo tempo, molto tempo prima degli esseri umani.
Secondo alcune ricerche, se facessimo una proporzione e considerassimo la vita della Terra corrispondente a un anno di dodici mesi, l’intera presenza dell’homo sapiens su di essa sarebbe compresa negli ultimi ventiquattro minuti del 31 dicembre, la nascita dell’agricoltura sarebbe avvenuta nell’ultimo minuto e la civiltà industriale starebbe tutta negli ultimi due secondi!
Un serio problema è che gli esseri umani hanno un solo modo per creare la vita ma ogni giorno ne inventano molti per distruggerla. E negli ultimi due secondi del cosiddetto “anno terrestre” hanno prodotto una quantità di inquinamento che la Terra impiegherà chissà quanto tempo a riconvertire. Ci vorrà tutta la sua pazienza!
Certo che prima dovrà occuparsi – e forse liberarsi – del “problema”. Qualcuno (mi pare Nietzsche, ma non sono sicuro) diceva che «*la Terra è come una testa che ogni tanto si dà una scrollatina per togliersi i pidocchi*».
Brrrrr!

Forse non è facile o immediato pensare alla Terra come a un vero e proprio essere vivente. Ma se provo a guardare me stesso, scorgo sorprendenti analogie: anche io – come lei – ho una superficie (la mia pelle) ricoperta di cose (abiti che mi servono per vivere), sono un insieme di materia solida e di acqua (più o meno nella stessa proporzione di terre emerse e mari sulla superficie terrestre), ospito tantissimi esseri all’interno del mio organismo (batteri, funghi, a volte virus) … 
Quando un essere vivente si ammala, se vuole rimuovere in modo naturale le cause della sua malattia e “causare” un nuovo stato di salute, deve riuscire a comprendere perché si è ammalato – in cosa il suo modo di vivere ha prodotto disarmonie incompatibili con la salute – e poi scegliere come riformare il suo stile di vita, in sostanza a cosa rinunciare.
Non è difficile vedere il “modo di vivere” della razza umana attuale come la causa di buona parte dello stato malato della Terra. Ricordate l’agente Smith che mostrava a Morpheus (nel film “Matrix”) come gli esseri umani si comportassero in modo simile a dei virus, arrivando nei luoghi, consumando ed esaurendo le risorse presenti e poi spostandosi in un altro luogo da sfruttare, senza mai lasciare nulla di utile in cambio?
Un virus … Oggi la parola “virus” è diventata piuttosto attuale, ma questa volta siamo dall’altra parte della barricata!

(…)

La Terra ha già vissuto catastrofi epocali, ne troviamo traccia nel mito del Diluvio Universale, o in quelli che riguardano Atlantide e Mu, i continenti scomparsi.
Grandi ricercatori del secolo scorso attestano che tali miti fanno riferimento a eventi realmente accaduti, e che, dopo di essi, la vita sulla Terra non è del tutto scomparsa, ma è scomparsa la civiltà che aveva generato lo stato di cose che aveva reso inevitabile la catastrofe. A loro dire, la vita aveva ripreso il suo corso a partire dalle popolazioni meno sviluppate, le meno responsabili di tale stato di cose. 
Accadrà così anche a questa civiltà? Saremo costretti a perdere millenni di civilizzazione (che hanno prodotto tossine, è chiaro, ma anche progresso, affinamento, conoscenze), o sapremo correggere la rotta prima di schiantarci?

La riflessione per me più intrigante è questa, che lascio per ultima: perché la Terra mantiene – nonostante tutto – una possibilità di esistenza aperta per gli esseri umani? 
In fondo, nessuna specie del creato è stata ed è altrettanto egoista, crudele e spietata. I dinosauri erano efferati ma uccidevano per mangiare, per sopravvivere. E non sono sopravvissuti, si sono estinti. Perché gli esseri umani no? Cosa perpetua nel tempo – a dispetto di tutto quello che facciamo, o che abbiamo fatto, come specie – il nostro diritto all’esistenza?

(…)

> Mi fermo qui, tralasciando gli ultimi passaggi del libro, poiché andare alla ricerca della risposta a quest’ultima domanda – davvero essenziale per comprendere il senso della nostra esistenza su questo pianeta – può essere di per sé uno degli stimoli più potenti per aiutare la nostra coscienza ad affrontare la realtà del nostro tempo.
