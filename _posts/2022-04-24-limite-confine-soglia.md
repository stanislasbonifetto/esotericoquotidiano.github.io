---
layout: post
title: Limite, confine, soglia
date: 2022-04-24 18:00:00 +0200
image: '/images/limite-confine-soglia-top.jpg'
tags:
---

Quante volte il bambino o la bambina che siamo stati si è sentito dire «Attento! Non andare più in là! È pericoloso!». L’esperienza del “limite” ha fatto parte della vita di ciascuno di noi: «Puoi andare **fin lì ma non oltre**». <br/>
Probabilmente era giusto così, ma nel crescere tutto questo ci ha innegabilmente **condizionato**, tanto che più tardi, quando nei primi viaggi all’estero ci siamo trovati davanti a un confine, abbiamo dovuto superare una più o meno importante **resistenza interna** per poterlo varcare, a volte una vera e propria paura. E qualcuno è persino tornato indietro senza oltrepassarlo (conosco persone nate in un’isola che non ne sono mai uscite). <br/>
Un confine è dunque un limite? <br/>
In un notevole libro di Marco Balzano, “*Le parole sono importanti*”, ho trovato un interessante **approfondimento etimologico** dei due termini, a torto ritenuti sinonimi.

**Limite** deriva dal latino *limes*, parola che indicava il sentiero che **divide** due campi, due territori, due domini. In termini militari era la strada presidiata dai soldati, la separazione tra il mondo romano e quello barbaro, allora estremamente pericoloso. Il *limes* è dunque un luogo che non si deve superare, la difesa da una minaccia, lo spazio dove **poli opposti** si scontrano: dentro/fuori, amico/nemico, legale/illegale, ecc ...

**Confine** ha un’etimologia molto diversa, deriva da *cum* e *finis*, è il luogo dove si “**finisce insieme**”, dove ci si trova di fronte a qualcuno (la “frontiera”) e lo si può guardare negli occhi, toccare, iniziare a conoscere. È il luogo in cui l’**altro-da-me** mi offre la sua diversità, la sua varietà. 

Marco Balzano racconta anche che vicina (per etimologia) a limes-limite c’è la parola limen-soglia, che in un certo senso collega i due differenti stati su cui stiamo riflettendo. La **soglia** non è una barriera che delimita e respinge ma un **varco** che si apre su un’altra realtà, popolata o no che sia.

Un **viaggiatore** non conosce limiti ma confini, e li varca alla ricerca di mondi e culture dove l’altro-da-sé manifesta usi e costumi diversi dai suoi, a volte curiosi, quasi sempre interessanti e arricchenti per la sua personalità. Si torna da un bel viaggio con un bagaglio di esperienze che ci rendono “**cittadini del mondo**” più completi.

L’**Entronauta** (il “viaggiatore interiore”) si trova sovente davanti a delle soglie, dove l’altro-da-sé non sempre ha volto umano. Nei mondi che si aprono davanti alla sua coscienza non è infatti l’apparenza esteriore delle cose che cambia, ma il modo in cui esse vengono percepite, associate, interpretate. <br/>
Quante volte ho scoperto aspetti di me che avevano **polarizzato** fino a quel momento la mia vita, facendomi credere di essere vittima di eventi che avevo invece io stesso generato senza rendermene conto! E quanti aspetti di me **non conoscevo**! Quante relazioni intessiamo con ciò che ci circonda, in ogni azione che compiamo, in ogni giudizio che emettiamo, in ogni desiderio che inseguiamo! E come questo **plasma la realtà** (nostra e del mondo intorno a noi) continuamente, a ogni battito di ciglia! <br/>
Da un viaggio interiore si torna “**cittadini dell’universo**”, e non si diviene più completi ma più profondi, vasti e consapevoli.

Il significato etimologico di “limite” raccontava di pericoli incombenti, e il viaggiatore esteriore che varca un confine non può essere del tutto sicuro di trovare una realtà che ne sia priva. Ma può ridurli al minimo se comprende a fondo cosa significa il “finire insieme” che la parola suggerisce, disponendosi verso gli esseri umani che via via incontra in modo aperto, **rispettoso** dei loro usi e costumi e collaborativo. <br/>
Anche nel viaggio interiore vi possono essere a volte dei pericoli, e l’Entronauta deve oltrepassare le soglie che trova via via davanti alla sua coscienza con grande **umiltà**, consapevole di “non sapere” (o di non sapere tutto), pronto a riformare la propria comprensione sulla base di quanto l’esperienza in atto gli mostra.

Se poi in lui o in lei vive l’anelito a ciò che va oltre la realtà materiale, prima o poi egli incontra la **Grande Soglia**. <br/>
Se osserviamo infatti la straordinaria (e purtroppo molto abusata) immagine medievale a corredo di questo articolo, vediamo che l’Entronauta vi è descritto come il **pellegrino** che prende le distanze dalle apparenze di questo mondo, attraversa un velo (immateriale ma nondimeno esistente) e si affaccia a un’**altra realtà**, profondamente diversa, dove tutto è **unito e armonico**. Là i rapporti tra gli elementi sono completamente differenti, non vi sono distinzioni e opposizioni ma concatenamenti. 

Il grande Rumi ce ne dà una suggestione con questa bella poesia:

> Là fuori, al di là delle idee di giusto e di falso, vi è un vasto campo. <br/>
Come vorrei incontrarvi là! <br/>
Quando colui che cerca raggiunge quel campo, si stende e si rilassa. <br/>
Là non esiste credere o non credere.
