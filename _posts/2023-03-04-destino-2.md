---
layout: post
title: Il destino - 2
date: 2023-03-04 17:00:00 +0200
image: '/images/destino-2-top.jpg'
audio: '/audio/destino-2.mp3'
tags:
---

Papà, ritorniamo a parlare della storia di Fatima (vedi [“Il destino – 1”](/2023/02/15/destino-1/))?  <br/>
Come è possibile che il destino l’aspettasse a Chesmacoràn, ma solo dopo tutte quelle disavventure? E non un destino qualsiasi, ma uno connesso proprio con le disavventure. <br/>
Dai, non ha senso! È come se il presente dipendesse dal futuro, invece che dal passato.

<p style="padding-left: 24px">
    Capisco, per te è comprensibile che ciò che ti accade oggi sia stato causato – in qualche modo – da ciò che hai fatto ieri, o comunque prima, vero? Tipo: se non studi prendi brutti voti a scuola.
</p>

Eh, sì! Non è così?

<p style="padding-left: 24px">
    Potrebbe non essere SOLO così. <br/>
    A funzionare così è il karma, la legge di causalità: a ogni azione corrisponde una reazione uguale e contraria, come dovresti aver studiato in fisica. Nel gioco della vita questa reazione può farsi valere quasi subito o anche molto più tardi, a volte addirittura nelle vite successive. <br/>
    Ma il nostro destino non è composto solo di karma, è la nostra “destinazione”. <br/>
    La vita in fondo è come un viaggio, un’avventura, e ogni viaggio ha la sua destinazione.
</p>

Sarà, ma io non so proprio nulla della destinazione della mia vita!

<p style="padding-left: 24px">
    Più che ragionevole, alla tua età. Considera però che “qualcosa in noi” potrebbe sapere già verso dove si sta dirigendo la nostra esistenza, anche se la nostra coscienza non è ancora in grado di accettarlo ... magari perché vi sono delle tappe intermedie del viaggio che preferiremmo evitare.
</p>

Ma perché, se queste tappe intermedie non ci piacciono, dobbiamo passarci lo stesso? Non siamo noi a decidere dove andare, nella vita?

<p style="padding-left: 24px">
    Non sempre. <br/>
    E in certi casi, nei momenti veramente importanti, non è detto che – se potessimo farlo – sarebbe un bene. Eraclito, un saggio delle Grecia antica, diceva che <span style="font-style: italic">«non sarebbe certo meglio se agli uomini accadesse proprio quello che si augurano»</span>.
</p>

E perché mai?

<p style="padding-left: 24px">
    Rifletti: noi possiamo augurarci solo ciò che riusciamo a immaginare, ma possiamo immaginarlo solo se lo conosciamo già, se fa già parte della nostra esperienza. In pratica è qualcosa del nostro passato, e se potessimo solo riprodurre il passato non ci sarebbe mai alcuna evoluzione, non trovi? Infatti le cose migliori della vita arrivano quasi sempre inaspettate ...
</p>

Quindi naufragare, essere rapita e venduta al mercato, lavorare duramente e poi naufragare di nuovo ... una meraviglia l’inaspettato di Fatima!!!

<p style="padding-left: 24px">
    Marvilla, tu sei una ragazzina di quindici anni e ancora non lo sai per esperienza diretta, ma vedrai che tutti i grandi cambiamenti nella vita, soprattutto i cambiamenti del “senso” che noi diamo alla vita, del suo significato, sono sempre causati da una crisi: una malattia, la perdita di una persona cara, la fine di un amore, un fallimento lavorativo ... <br/>
    La natura umana è tale che, quando tutto va bene, non siamo portati a chiederci il senso delle cose, finiamo per vivere in una beata (ma in fondo sciocca) incoscienza. Ma quando siamo in difficoltà ... allora sì che ci impegniamo! 
</p>

Tipo Ed Sheeran, che era balbuziente e ha risolto il problema mettendosi a cantare? Ho letto che all’inizio imparava a memoria le canzoni di Eminem e le ripeteva ad alta voce, scoprendo via via che non cantava così male. Alla fine la balbuzie se ne era andata e lui era diventato un cantante!

<p style="padding-left: 24px">
    Sì, intendevo proprio questo. Senza la balbuzie forse non avrebbe mai provato a cantare e la sua esistenza avrebbe percorso strade ... direi meno gratificanti, ti pare?<br/>
    Tornando alla storia di Fatima, essa non è necessariamente veritiera ma ha centrato in pieno il suo obiettivo, poiché ti ha spinto a chiederti se ciò che ci aspetta nel futuro ha qualche influenza su ciò che ci accade nel presente, e non è una domanda per nulla banale!
</p>

Ma non trovo la risposta ...

<p style="padding-left: 24px">
    Finché consideri il tempo come se passato, presente e futuro fossero tre elementi distinti, indipendenti tra loro, successivi l’uno all’altro, è difficile trovarla. <br/>
    Ma se l’avventura della vita fosse un tutt’uno? Un insieme compatto, come una sfera in cui ogni elemento influenza tutti gli altri?<br/>
    Per esempio, se il tuo destino fosse quello di essere una certa persona, con determinate caratteristiche, con dei talenti sviluppati e maturi, da te ben padroneggiati, e – affinché questo si verifichi – fosse necessario che tu passassi attraverso alcune esperienze formative?
</p>

Come a Fatima.<br/>
Certo che ha avuto una storia terribile!

<p style="padding-left: 24px">
    Se fosse dipeso da lei, si sarebbe probabilmente accontentata della sua condizione di erede di una filanda, non si sarebbe messa volontariamente nelle condizioni di imparare a tessere e a costruire travi. Senza considerare l’elemento più importante: la forza d’animo che ha consolidato dentro di sé per superare tutte le sue traversie.
</p>

In effetti ...<br/>
Ma allora perché, da quel che sento in giro, nessuno ci capisce niente, tutti pensano che l’esistenza sia governata dai capricci del caso?

<p style="padding-left: 24px">
    No dai, non tutti ... E nemmeno tu: non è certo per i capricci del caso che a volte prendi brutti voti, no? <br/>
    Ma hai ragione, vedere la vita come una sfera compatta, i cui elementi sono interdipendenti, è frutto di un’importante presa di coscienza, e non molti sono in grado di farla.<br/>
    Ora però si è fatto tardi, ne parliamo la prossima volta.
</p>




