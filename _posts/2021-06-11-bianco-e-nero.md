---
layout: post
title: Il bianco e il nero
date: 2021-06-11 18:00:00 +0200
image: '/images/bianco-e-nero-top.jpg'
tags:
---

Ricordo distintamente quando, alle scuole medie, mi fecero fare l’esperienza del **disco di Newton**: un dischetto diviso in sette spicchi colorati con i **sette colori** dell’iride veniva fatto ruotare velocemente. A causa della velocità della rotazione i sette colori sfumavano nel bianco, e il professore ci spiegò che il **bianco** rappresenta la somma dei colori, mentre il **nero** la sua assenza.

Dunque, **il bianco e il nero nella realtà non esistono**, sono delle “incapacità” del nostro apparato oculare. Se fosse più preciso ed efficiente, in ogni cosa osservata noi vedremmo **la rappresentazione di uno dei colori dell’iride**, o più probabilmente la combinazione di alcuni di loro in varie sfumature. <br/>
E allora perché interpretiamo sempre la realtà sulla base di una contrapposizione di valori? Perché le cose per noi sono **buone o cattive**, belle o brutte, giuste o sbagliate, oneste o disoneste? E perché l’unica alternativa riconosciuta al vedere il mondo in bianco e nero (e al conseguente schierarsi pro o contro) è chiamata – con un certo disprezzo – “la scala di grigio”? <br/>
**La realtà è diversa**, totalmente diversa.

La realtà è multiforme e colorata, finemente colorata. <br/>
Ogni persona agisce in base a delle **motivazioni**, non è “buona o cattiva”. Può essere che le sue motivazioni producano a volte azioni disarmoniche, non adeguate alla situazione, e che i frutti di tali azioni siano dannosi (forse persino funesti) per altre persone o per l’ambiente. O che inneschino invece sviluppi positivi, stimolando negli altri il dispiegarsi di una loro qualità, o fornendo loro un’occasione di pace o di felicità. <br/>
**Anche noi siamo così.** Colorati. Multiformi. Non buoni o cattivi. <br/>
Quando compiamo un’azione, lo facciamo con uno scopo, e questo scopo nasce in genere dal nostro bisogno di colmare una carenza, qualcosa che ci manca e che – a torto o a ragione – riteniamo che ci spetti, o che ci renderebbe felici. Molte volte questa **carenza** affonda le sue radici in una ferita, in un momento della nostra storia in cui riteniamo di aver subito un’ingiustizia. O in un **ideale**, il quale – anche lui! – proviene da qualcosa che sentiamo mancare e che vorremmo venisse realizzato. <br/>
Buoni o cattivi ... è una visione grossolana e imprecisa! Nulla nella realtà è bianco o nero, ma ... rosso, oppure verde, o blu, o indaco, o giallo, o viola, o arancione, o una sfumatura articolata di più colori.

Lo sguardo della nostra mente ci inganna, anzi, sarebbe più corretto dire che **la nostra mente inganna il nostro sguardo**. Sempre a scuola imparai che tra un oggetto che stiamo osservando e l’immagine che percepiamo vi è un **doppio ribaltamento**: l’immagine dell’oggetto si proietta sulla nostra retina capovolta, e poi il cervello interviene per ricapovolgerla, in modo che possiamo vederla nella sua posizione corretta. <br/>
Il nostro cervello **manipola** dunque le nostre percezioni, poiché interviene **prima** che l’immagine arrivi alla nostra coscienza. E se il nostro cervello ha subito dei **condizionamenti** (e possiamo essere certi che li ha subiti, e che li subisce di continuo!), automaticamente li applicherà, per cui noi vedremo non la realtà oggettiva, ma **l’interpretazione della realtà** che la nostra mente avrà suggerito.

Sarebbe interessante approfondire un po’ il tema dei condizionamenti, poiché – anche qui – vi sono vari strati, alcuni più esteriori ed evidenti e altri più interiori e profondi. <br/>
Ne parleremo in un prossimo articolo.


