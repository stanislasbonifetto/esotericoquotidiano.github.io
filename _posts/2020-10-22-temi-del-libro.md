---
layout: post
title:  I temi del libro
date:   2020-10-22 18:00:00 +0100
image:  '/images/temi-del-libro-top.jpg'
tags: 
---

Come ho accennato in home page, nel libro “Esoterico Quotidiano” ho cercato di affrontare argomenti semplici in modo complesso e nel contempo di fare approfondimenti abbastanza complessi in modo semplice.

Diversamente dagli articoli che ho pubblicato fin qui, in cui ho privilegiato un’espressione il più possibile breve e sintetica, i capitoli del libro che sto per pubblicare affrontano i vari temi in modo più vario e ampio. 
Come sempre, ho cercato soprattutto di mostrare aspetti della realtà che sfuggono in genere alla nostra percezione o a cui si tende a non dare troppa importanza.<br/>
Si tratta comunque di aspetti della nostra vita, temi con cui abbiamo avuto tutti a che fare in modo significativo almeno una volta durante la nostra esistenza. Eccoli, in ordine sparso.

> La nascita dell’essere umano, alcuni aspetti del processo che la precede, la gestazione, e di quello che la segue, il germogliare del seme umano nel terreno della vita.
E poi la morte, anch’essa vista all’interno di due fasi, un flusso ininterrotto che passa dalla vita alla morte a una nuova vita.<br/><br/>
Un ritratto di sé, l’autoritratto di un artista, e uno smascheramento di sé.<br/><br/>
Il tempo e i suoi misteri, il suo scorrere dall’adolescenza alla vecchiaia, e un viaggio verso ciò che si trova al di là dei confini del tempo e dello spazio.<br/><br/>
Cosa c’è alla base alle nostre scelte, nel lavoro, nell’amore, nel nutrirsi.<br/><br/>
Possedere e donare, (alcune) istruzioni per l’uso.<br/><br/>
La storia di un albero e dei suoi amici, quella di un piccolo grande uomo del secolo scorso e quella di una piccola grande donna di oggi.<br/><br/>
Due fiabe che parlano, sotto sotto, di comunità.<br/><br/>
Una malattia del corpo, la sua radice e la sua funzione.
E una malattia dell’anima, il senso di colpa.<br/><br/>
La nostra Terra e il suo rapporto con noi.<br/><br/>
Il mondo delle idee.

Si parla, all’interno dei vari capitoli, di energie dense e sottili, di pensieri e sentimenti, di egoismo e generosità, del coraggio e della paura, di arte e di mestieri, della radice e del fine della vita, dell’educazione dei bambini e dell’educare se stessi, di anima e spiritualità.

Ci sono più domande che risposte. Intenzionalmente.
È come quando si ha a che fare con i simboli, che – come diceva un saggio del sud della Francia – non vanno spiegati fino in fondo, poiché ciascuno deve trovare la propria interpretazione, il significato che parla direttamente a lui o a lei nel profondo. E nutre. E trasforma.
Allo stesso modo, davanti alle tante questioni che la vita ci pone ogni giorno, ciascuno deve trovare la *propria* risposta, quella che vale nel particolare stato d’animo in cui si trova in quel momento. Poi, con il passare del tempo e l’evolvere delle esperienze, le risposte cambiano, forse … ma le domande, quelle essenziali, no.

Nelle prossime settimane vorrei pubblicare su questo blog degli estratti di alcuni capitoli, che saranno inevitabilmente incompleti per ragioni di spazio ma spero possano rendere l’idea di come vengono affrontati i vari temi nel libro.
Non li ho ancora scelti tutti, per cui, se qualcuno degli argomenti che ho elencato sopra vi sta particolarmente a cuore, segnalatemelo e cercherò di farne un estratto il più possibile interessante.

 