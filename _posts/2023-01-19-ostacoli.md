---
layout: post
title: Gli ostacoli
date: 2023-01-19 17:00:00 +0200
image: '/images/ostacoli-top.jpg'
tags:
---

Alcuni giorni fa, al confine tra il vecchio e il nuovo anno, eravamo in cinque intorno a un piccolo falò sulla spiaggia, intenti a offrire al fuoco ciò che di non-più-attuale il nostro vivere portava ancora con sé (vedi [“2023, si cambia”](/2022/12/26/si-cambia/)). Una situazione molto viva e pregnante, un piccolo – ma autentico – **rito simbolico** per innescare dentro di noi un processo di cambiamento che sentivamo tutti estremamente necessario. <br/>
Nella chiacchierata che è seguita uno di noi ha chiesto agli altri cosa pensassero degli **ostacoli** che si incontrano nella vita e ora vi racconto le riflessioni che ne sono nate, senza pretendere di costruire un discorso del tutto organico.

Un ostacolo ti **impedisce** di esprimere le tue potenzialità.<br/>
Un ostacolo ti spinge a **tirar fuori** le tue potenzialità. <br/>
Queste osservazioni – apparentemente antitetiche – mostrano in realtà due atteggiamenti assai diversi, due “risposte” agli eventi della vita che provengono da due differenti stati psicologici: se **subisci** l’ostacolo resti impedito, se lo **accetti** puoi usarlo per crescere, per evolvere. <br/>
L’ostacolo offre inoltre la **resistenza** necessaria all’espressione della forza. Nel salto con l’asta, ad esempio, senza la “buca” che ferma la rincorsa non c’è modo di salire in verticale. 

Gli ostacoli sono elementi esterni a noi (più o meno casuali) o **proiezioni** di nostri **aspetti interiori**? <br/>
La risposta che riusciamo a dare a questa domanda determina la **disposizione** con cui li affrontiamo. Poiché è evidente che se dipendono in qualche modo da noi possiamo **interagire** con essi, arrivando – se tutto va bene – ad accettarli (e quindi a utilizzarli per un’evoluzione); altrimenti possiamo solo subirli, combattendoli o facendo resistenza. In quest’ultimo caso essi si riveleranno probabilmente abbastanza **dolorosi**.<br/>
A onor del vero, va detto che il **processo** di accettazione è complesso, sovente arduo, a volte anch’esso doloroso, poiché vi sono certamente in noi delle **resistenze** all’accoglimento di ciò che contrasta le nostre intenzioni. Ma se gli ostacoli che si presentano sono proiezioni di aspetti interiori ancora annodati, è evidente che tenderanno a **ripresentarsi** nella nostra vita – in forme diverse – fino a che non li avremo prima accettati e poi sciolti.

Per un **entronauta** (un essere umano che ha intrapreso un viaggio all’interno di sé stesso per trovare il senso della propria vita) è naturale vedere negli ostacoli una possibilità di **conoscenza di sé**, poiché essi mostrano – in modo impersonale, oggettivo – i limiti di cui non è ancora consapevole.<br/>
In questo contesto gioca un ruolo fondamentale **la paura**, il timore di non riuscire a superare ciò che ci ostacola. Riuscire a non farci paralizzare da essa attiva in noi **risorse** inaspettate, che possono poi entrare a far parte stabilmente del nostro patrimonio caratteriale.

Davanti a un ostacolo siamo costretti a **fermarci**, a interrompere il nostro “andare”. Ad esempio una malattia (lieve o profonda) ci impedisce di continuare a fare tutte quelle cose apparentemente indispensabili in cui eravamo impegnati. Si fa allora strada in noi – a volte in modo impercettibile – un altro **punto di vista** sulla realtà: quello che ci sembrava così importante perde valore, altri elementi si palesano e prendono spazio. Quando torniamo all’esistenza attiva non siamo più gli stessi, e – **magia**! – non lo è più nemmeno la nostra vita: altre cose accadono, e le nostre reazioni hanno qualcosa di diverso.<br/>
Estendendo la riflessione precedente, si può dire quindi che gli ostacoli determinano il **ritmo** della nostra vita più delle nostre stesse intenzioni, le quali stabiliscono solo l’andare e non il fermarsi, i passi e non le soste. Senza ritmo non v’è **danza**.

Ecco, questi sono stati i principali pensieri che abbiamo condiviso davanti al nostro fuoco di fine anno, secondo un approccio che ha tentato di **andare al di là** del fatto evidente che l’apparire di un ostacolo non è mai gradevole per nessuno. C’è un’immagine che ci siamo portati a casa, quale simbolo concreto di ciò che era stato detto: il volo di un **aquilone**, che accoglie l’ostacolo del vento contrario su di sé per trovare la spinta necessaria a salire su nel cielo e danzare nell’aria.





