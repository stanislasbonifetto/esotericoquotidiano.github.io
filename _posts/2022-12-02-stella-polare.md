---
layout: post
title: La stella polare
date: 2022-12-02 18:00:00 +0200
image: '/images/stella-polare-top.jpg'
tags:
---

Che ne siamo consapevoli o no, ciascuno di noi ha al proprio interno una sorta di "piramide dei bisogni" personale, in cima alla quale si trova un certo valore, quello che noi riteniamo **primario** in un determinato momento della nostra esistenza. <br/>
Pensando per esempio alla nota triade "amore-salute-denaro", quando siamo **innamorati** il denaro è importante solo nella misura in cui ci permette tutte quelle cose che ci piace fare nella relazione amorosa: cene, viaggi, doni ... Non è che non conti più nulla, ma è certamente secondario rispetto all’amore. E la salute ... a volte per amore persino la si perde! <br/>
In caso di **malattia** è evidente che la cosa fondamentale, irrinunciabile, diventa ritrovare la salute. Il denaro può servire tuttalpiù a pagare dottori e medicine, e l’amore può aspettare.<br/>
Ma se non onoriamo le rate del mutuo e la banca minaccia di **prenderci la casa** dove viviamo, il denaro diventa piuttosto importante, vero?<br/>
Momenti diversi, situazioni diverse, priorità diverse. <br/>
La "scala di priorità" nella nostra vita è importante, determinante, poiché la nostra energia va innanzitutto verso il valore che in quel momento sta in cima, da un lato **animandolo** e dall’altro **prendendone spunto** per le decisioni importanti. Dopodiché tutti gli altri vari aspetti della nostra vita si adeguano, per quanto possibile.

Parlando più in generale, nella nostra vita vi sono dei **valori personali**, individuali nel senso più stretto, che sono a un tempo fondamento e stella polare della nostra incarnazione presente (come dicevamo nel precedente articolo "[Le ferite](/2022/10/31/ferite/)"). <br/>
Quando la nostra anima ha individuato – prima della nascita – un involucro terrestre per proseguire **il suo viaggio attraverso lo spazio e il tempo**, lo ha scelto sulla base di alcuni impulsi che dovevano (o potevano) orientare il percorso di vita verso una corretta evoluzione.<br/>
Questi impulsi si sono incarnati in alcuni particolari valori, i quali affiorano in genere già durante l’infanzia e nell’adolescenza divengono determinanti nel nostro modo di **guardare il mondo**. Solo che poi il confronto con la dura realtà dell’esistenza toglie loro forza e raggio d’azione, arrivando talvolta ad annichilirli completamente.<br/>
Ciò che accade più frequentemente è che essi **escono dalla nostra consapevolezza** e smettono di influenzare le nostre scelte quotidiane.

Volendo fare un paragone nautico, è un po’ come se iniziassimo un viaggio per mare (la nostra esistenza) con una **rotta precisa**, determinata dal tipo di vascello ed equipaggio a nostra disposizione (il corpo e il tesoro karmico, positivo e negativo) e orientata dalla stella polare che ci guida nella notte (i nostri valori fondamentali); ma poi, un po’ alla volta, ci facessimo **distrarre** da altre suggestioni, **vagando** da un porto all’altro senza più un progetto preciso, attratti da obiettivi che non sono più veramente "nostri" nel senso più intimo e individuale, **condizionati** come sono da elementi esterni a noi.<br/>
In tal caso, a prescindere da quanto il nostro girovagare sul mare dell’esistenza sia più o meno gradevole e soddisfacente, alcuni di noi avvertono un grande vuoto, come se mancasse loro qualcosa di fondamentale. E tale vuoto porta con sé un **senso di smarrimento**.<br/>
La stella polare è stata a volte chiamata "musa dei naviganti", per la sua proprietà di ispirare i viaggi nella notte, quando il sole non illumina la scena.<br/>
Nella nostra vita, quando non vi è un obiettivo palese a fare da guida (un sole), è un po’ come **viaggiare al buio**, il rischio di perdersi è alto, sapersi orientare è straordinariamente importante. Dunque, se proviamo quel senso di vuoto, quello smarrimento, **ritrovare la stella polare** della nostra incarnazione nella materia è indispensabile. 

Come fare? <br/>
Qualche domanda ci può aiutare.<br/>
Quali erano i miei **valori sacri**, quelli per cui vibravo di emozione, nell’adolescenza? In cosa credevo? Per cosa ho persino pensato, a volte, di sacrificare la mia stessa vita?<br/>
Davvero quei valori sono andati perduti, o li ho solo dimenticati da qualche parte?<br/>
Se la nebbia avvolge ancora questa presa di coscienza, c’è un’ulteriore domanda che la può diradare: **qual è stata la mia più grande delusione**? Poiché essa identifica chiaramente quale valore primario abbiamo sentito tradito, quale **ferita fondamentale** non si è rimarginata.<br/>
Non che si possa fare un banale "copia-e-incolla", prendendo ideali e sentimenti giovanili e infilandoli tout court nella nostra esistenza attuale, non funzionerebbe. Ma quei valori erano la cosa più "nostra" che avevamo, e da lì **possiamo ripartire**, usandoli come stella-guida per trovare un corretto orientamento in questi tempi così poveri di luce.<br/>
Una volta ritrovata questa importante parte del nostro essere, lo smarrimento se ne andrà, poiché sentiremo di avere **una direzione nella vita** e le nostre energie smetteranno di disperdersi in mille rivoli sterili, inseguendo i tanti miraggi che la società moderna alimenta senza sosta.