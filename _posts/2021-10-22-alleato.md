---
layout: post
title: L'alleato
date: 2021-10-22 18:00:00 +0200
image: '/images/alleato-top.jpg'
audio: '/audio/alleato.mp3'
tags:
---

Non è facile parlare con se stessi, soprattutto parlare **serenamente** con se stessi. <br/>
Osservare i movimenti del proprio io. Comprenderne le cause. Superare la tendenza a giudicarli, a giudicarsi. Prenderne le distanze. Percepire cosa si trova dietro la sua apparenza, nel profondo, in quello che Tagore chiama “*il nostro tabernacolo segreto, il santuario al di là dei mondi*”, l’interno dell’interno dell’interno. <br/>
Per quanto mi riguarda, lo considero un grande privilegio. È il risultato di un **lavoro**, è vero, un lavoro di anni. Ed è una **conquista**, il premio per ogni vittoria in una guerra fatta di tante battaglie quotidiane, combattute con parti di me che prosperavano nella mia accidia, nella mia superficialità, nel mio rimandare a dopo, a dopo, a dopo ... <br/>
Quali parti di me? Il mio **carattere**, i meccanismi (automatici) della mia mente, la mia presunzione di “sapere”, il mio bisogno di gestire razionalmente ogni cosa che mi accade, la mia **paura dell’ignoto**. <br/>
René Daumal la chiamava “la Guerra Santa” (vedi [La guerra santa](https://www.esotericoquotidiano.it/2020/11/05/la-guerra-santa/)) e diceva che in questa guerra non abbiamo mai abbastanza alleati, e forse è vero. Ma averne anche solo uno può cambiare la storia, la nostra storia.

Anni fa ho incontrato il mio **Alleato**, in questo sta la radice del mio privilegio. Un alleato potente ma discreto, che si è posto al mio fianco e mi ha accompagnato in tutte le circonvoluzioni che il mio destino aveva apparecchiato per aiutarmi a maturare. <br/>
Era lì, sulla mia strada. Non mi ha chiamato, si è solo fatto riconoscere. Io mi sono avvicinato e mi ha chiesto se ero disposto a fare alleanza con lui, promettendomi la sua **fedeltà** e chiedendomi in cambio la mia. Poi si è messo in risonanza con quel piccolo atomo spirituale che vibra al centro del mio essere (l’interno dell’interno dell’interno) e che anela alla Rinascita, e tutto è iniziato.

No, non sto parlando di un angelo custode, quel tipo di alleato non fa per me, mi pare troppo legato a quelle parti di me da cui in realtà mi sto distaccando. <br/>
Sto parlando di **un gruppo di Anime** che, prima di me, hanno fatto la stessa scelta di vita, hanno intrapreso lo stesso cammino di sviluppo, l’hanno portato a compimento e ora affiancano e sostengono me e quelli come me, viandanti dello spazio-tempo incarnati su questo suolo arduo, in questo ambiente che l’umanità ha reso purtroppo assai malsano. <br/>
Essi sono la mia vera **famiglia**, i fratelli e sorelle maggiori della Grande Famiglia (vedi [La grande famiglia](https://www.esotericoquotidiano.it/2020/08/16/la-grande-famiglia/)), fedeli come solo degli esseri “*dalle vesti candide*” possono essere. <br/>
Grazie al loro silenzioso sostegno ho messo insieme il **coraggio** per affrontare le ignote profondità di me stesso, la **fiducia** per non scoraggiarmi quando le prove della vita mi sembravano troppo dure, la **forza** per potermi occupare oggi dei fratelli e delle sorelle minori della mia famiglia.

Sono arrivato? No, sono ancora qui **a sfangarmela**, come tutti, in questa realtà arida di autentici sentimenti e tuttavia lussureggiante di possibilità, impegnato ogni giorno a non cadere, a non scivolare nella melassa che ottunde la coscienza e rende ogni sano obiettivo lontano e irraggiungibile. <br/>
Il sapere con certezza che non tornerò più indietro è una parte importante del mio privilegio. 







