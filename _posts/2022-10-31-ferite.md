---
layout: post
title: Le ferite
date: 2022-10-31 19:00:00 +0200
image: '/images/ferite-top.jpg'
tags:
---

Un giorno un mio amico **medico** mi fece soffermare su una cosa che avevo visto accadere in varie occasioni ma che non aveva mai attirato la mia attenzione. <br/>
A volte accade che, quando qualcosa lacera la nostra pelle, **la ferita sia così ampia** che i due lembi della pelle non riescono a ricongiungersi, per cui la ferita resta aperta e tarda a guarire. <br/>
A quel punto l’organismo inizia a produrre nuove cellule per colmare lo spazio tra i due lembi della pelle. Si tratta della guarigione "**per seconda intenzione**", un processo più lungo, che lascia dietro di sé una cicatrice più o meno ampia a seconda della profondità e della vastità della ferita. <br/>
Abbiamo tutti – credo – qualche cicatrice di questo tipo sulla nostra epidermide, a dimostrazione che la ferita relativa si è rimarginata, ma lo stesso non si può dire per il nostro interiore, vero? Perché i nostri **ideali** e i nostri **sentimenti** sono sicuramente stati feriti in qualche situazione della nostra vita, e non sempre la ferita è guarita. <br/>
D’altra parte, a rimarginare le ferite del corpo provvede un sistema organico di salvaguardia del tutto automatico, una proprietà meravigliosa dell’essere umano di cui non siamo mai abbastanza consapevoli. Per le **ferite dell’anima** le cose vanno diversamente.

È convinzione diffusa che le ferite dell’anima possano essere guarite dallo scorrere del tempo, ma non credo che questa ipotesi sia valida, perlomeno non sempre e non per tutte. <br/>
Se osserviamo con attenzione, le conseguenze delle nostre ferite interiori si fanno sentire – direttamente o indirettamente – nel nostro modo di **affrontare la vita** ogni giorno, in ogni momento. Non basta rimuovere dalla nostra consapevolezza (cioè dimenticare) il dolore provato, né costruire una robusta corazza a protezione dei sentimenti offesi, o rifugiarci in una sorta di cinico nichilismo per non vedere più i nostri ideali calpestati. Finché la ferita vive nel nostro subconscio o nel nostro inconscio farà sentire la sua influenza. <br/>
Quello su cui mi preme soffermarmi ora è: **si possono davvero guarire le ferite dell’anima?** E se sì, **come?**

Ricette universali – valide per ogni caso e situazione – non credo ve ne siano. Tuttavia forse possiamo imparare qualcosa dal modo in cui il nostro corpo guarisce le ferite (stiamo parlando qui della "seconda intenzione", poiché le ferite superficiali – sia del corpo che dell’anima – non meritano una particolare attenzione), poiché l’organismo provvede a colmare gli interstizi con della materia organica compatibile, da lui stesso prodotta. <br/>
Per quanto riguarda l’anima, qual è la "**materia compatibile**"? Ovviamente questo dipende dalla ferita, o meglio, dalla “zona dell’anima” che è stata colpita, cioè da quale ideale è andato distrutto o quale sentimento è stato offeso o danneggiato. <br/>
A volte però vi sono ferite che arrivano a toccare (e scalfire) il nostro "senso della vita", quando una perdita (generalmente si tratta di questo) arriva a togliere ossigeno alla nostra **voglia di vivere**, quando abbiamo l’impressione di essere "andati in pezzi". <br/>
La millenaria arte ceramica del **Kintsugi** ci fornisce una possibile analogia su come fare. Questa tecnica prevede che i pezzi rotti dell’oggetto in ceramica vengano uniti e saldati tra loro con un sottile strato di **lacca urushi**, un prezioso materiale derivato dalla resina di un albero, molto resistente e adesivo. Le linee di rottura vengono poi stuccate e carteggiate, e infine rifinite a pennello con altra lacca urushi, su cui si lascia cadere della **polvere d’oro**.

A cosa corrisponde nel nostro interiore, sul piano dell’anima, la lacca urushi? <br/>
Ai nostri **valori più sacri**, più preziosi, quelli che ci hanno accompagnato fin dalla nostra infanzia e che nell’adolescenza hanno fatto vibrare il nostro cuore, colmandolo di entusiasmo e spingendoci all’azione. <br/>
Anche se il confronto con la dura realtà della vita ha provveduto poi a mettere in discussione (e talvolta ad annichilire) tali valori, essi costituiscono – a un tempo – il fondamento e la stella polare della nostra **incarnazione** presente. <br/>
Essi sono **intimi**, individuali nel senso più stretto, e quindi diversi per ciascuno di noi. <br/>
Dato che però, nella maggior parte dei casi, li abbiamo dimenticati, messi in un baule in soffitta e lasciati lì, dove nessuno li può ritrovare (tranne noi stessi), dobbiamo andare a cercarli per riportarli in vita.

Una volta ritrovati questi valori, occorre ancora aggiungere polvere d’oro, poiché senza di essa è come essere un coccio rotto che è stato poi aggiustato e nulla più. <br/>
Da sempre l’oro è il simbolo diretto dello Spirito. Se vogliamo veramente guarire la nostra ferita più profonda, l’apporto dello "**Spirito in noi**" è indispensabile, e solo i nostri valori più sacri hanno la consistenza (la capacità) di attirarlo e di fissarlo. <br/>
Allora la nostra esistenza diviene un’esperienza vivente e vibrante, come ogni manufatto trattato con il Kintsugi è per sempre un **pezzo unico** di grande valore.
