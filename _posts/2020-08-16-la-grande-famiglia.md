---
layout: post
title:  La grande famiglia
date:   2020-08-16 18:00:00 +0100
image:  'https://via.placeholder.com/1500x2000'
tags: 
---

La prima volta che ho osservato *“La grande famille”*, un famoso quadro di Renè Magritte, sono stato subito colpito e affascinato, ma non riuscivo a comprendere perché l’avesse intitolato così.

Di quale famiglia stava parlando? Quale filo lega tra loro un cielo plumbeo e minaccioso, appena rischiarato da un chiarore lontano, un mare grigio, tempestoso e inospitale, e un uccello in volo che apre su uno scenario completamente “altro”? <br/>
E perché “famiglia”? Quale famiglia? E ancora, perché una “grande famiglia”?

Passarono anni e molta “acqua sotto i ponti”, come si dice, la vita mi educò, mi formò, e poi un giorno qualcosa emerse in me, una possibile spiegazione.

C’è un mondo grigio, cupo, tetro, agitato costantemente dal ribollire di eventi tristi e minacciosi, dove la luce è solo una speranza lontana.<br/>
E poi c’è una colomba in volo che mostra un’altra realtà, un altro mondo, un’altra dimensione delle cose, luminosa, serena.<br/>
Nulla sembra accomunare le due dimensioni, se non la colomba in volo, il punto di snodo, la finestra sull’altra realtà.

![](/images/la-grande-famille.jpg)
  *La grande famille - Magritte*

Alcuni di noi, esseri umani immersi in questo grigiore, che vagano come alla deriva su di un mare agitato e inospitale, percepiscono dentro di sé che quest’altra realtà esiste, che non è una fantasia, un delirio dell’immaginazione. Un posto dove “sentirsi a casa”, dove aprirsi e rifiatare, dove … volare.<br/>
E allora cercano … domandano … indagano …

La Grande Famiglia è – per me – l’insieme di tutti questi “alcuni”, sparsi in tutto il mondo, appartenenti a tutte le etnie, a tutte le età, a tutte le confessioni … Una stirpe di esseri umani del tutto trasversale.<br/>
Sono quelli che si pongono le domande essenziali. Quelli che intuiscono nel loro cuore la verità di ciò che diceva Ermete Trismegisto più di duemila anni fa:<br/>
*“Di tutto il creato, l'uomo (e la donna, ovviamente) è l'unico essere duplice: mortale secondo la sua corporeità, immortale secondo la sua essenza”.*

Questa “essenza” è quanto di più nobile possediamo. Si dice che sia la radice stessa della nostra vita, e anche il suo fine.
