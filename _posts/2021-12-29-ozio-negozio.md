---
layout: post
title: Ozio e negozio
date: 2021-12-29 11:00:00 +0200
image: '/images/ozio-negozio-top.jpg'
tags:
---

Si narra che il **teatro** sia nato in Grecia intorno al VI secolo a.C. come attività purificatoria all’interno di un momento dell’anno dedicato al **sacro**. Per tre giorni la *polis*, la cittadinanza, sospendeva ogni attività e si dedicava a “**osservare**” (*theàomai* in greco antico) quello che autori ed attori portavano in scena. <br/>
Attraverso drammi e commedie venivano raccontate e rappresentate storie simboliche, al centro delle quali si trovavano (quasi sempre) importanti **scelte** esistenziali e relative **conseguenze**. Alle coscienze dei cittadini venivano così mostrate le implicazioni che l’agire ha sul **destino**, attraverso l’approfondimento della concatenazione di causa ed effetto che regola la vita sulla Terra.<br/>
Erano giorni dedicati all’**ozio**, in cui ogni attività di **negozio** era sospesa. Ci si trovava perciò in uno spazio-tempo molto particolare, in cui non vi erano più differenze sociali, né di lignaggio né di censo: tutti erano lì per osservare, apprendere e poi mettere a frutto.

La nostra cultura occidentale moderna è figlia del famoso motto di Catone il censore, “*l’ozio è il padre dei vizi*”, e la stessa struttura dell’insegnamento scolastico mostra oggi una netta deriva verso la “**formazione al lavoro**”, la costruzione di una generazione di operai specializzati in qualcosa di utile e remunerativo (anche i manager più considerati – e pagati – sono in fondo operai di un sistema commerciale). <br/>
È quindi logico che l’ozio – da sempre un momento dedicato allo **studio astratto** e all’**approfondimento meditativo** – non abbia facilmente spazio nella civiltà moderna.

L’ozio non consiste nel “non fare niente”, ma piuttosto nel “non fare niente di ciò che è finalizzato all’utile”. È permettere alla propria coscienza di sganciarsi da tutti i doveri pratici dell’esistenza per poter vagare in uno **spazio aperto**, libero nel senso di non ancora occupato. È l’astenersi per un momento dal “**fare**” per mettere al centro della propria scena di vita l’“**essere**”, entrare in uno stato di vuoto in cui ascoltare e osservare le **suggestioni** che ci giungono dal centro di noi stessi e dallo spazio vibrante intorno a noi.

Alessandro D’Avenia faceva notare, in un suo bell’articolo estivo, che lo stesso termine “vacanza” – in cui l’ozio dovrebbe regnare sovrano – ha perso in genere la sua qualità di “**spazio-tempo vuoto**” (vacanza deriva da *vacuum*, vuoto), tanto siamo ormai avvezzi a riempirlo con ogni genere di occupazioni.<br/>
Perché fuggiamo il vuoto, come se avessimo paura di caderci dentro, di sprofondare in un abisso?<br/>
I Rosacroce del XVII secolo dicevano “*Nequaquam vacuum*”, “non v’è vuoto in alcun luogo”, tutto lo spazio (sia interno che esterno a noi) pullula costantemente di vita, non è un abisso in cui dobbiamo temere di cadere. Anzi, nel **silenzio vibrante** di quel vuoto vengono a noi le migliori **ispirazioni**, come poeti e scrittori ben sanno, come gli inventori (di oggetti materiali o eventi sociali o prospettive esistenziali) hanno sempre sperimentato.

Dunque … **concediamocelo**!<br/>
Proprio adesso! In questi giorni a cavallo della fine dell’anno, seguendo l’esempio della Natura, che si immerge – serena e fiduciosa – nel **silenzio**.<br/>
Ma anche **dopo**, tra un momento di “negozio” e l’atro, in onore a un **respiro esistenziale** di cui abbiamo bisogno … come dell’aria.<br/>
Alla faccia di Catone il censore! E di tutti quelli che sostengono che “se non è utile e produttivo è tempo perso”!

Concludo con un breve estratto di una mia amica social, la “Raccontadina”, che nel narrare una sua piccola-grande **presa di coscienza** mi ha fatto riflettere – una volta di più – sulla sterilità del ritmo esistenziale in cui siamo assuefatti a vivere.
“*Mentre ero ferma al semaforo, durante le consegne della verdura, un **pettirosso** per strada saltava su e giù dal marciapiede. Proprio così, su e giù, come i bambini, come chi è **felice**, come chi. Non so come è andata a finire perché mi hanno suonato, perché c'è sempre la **fretta** e io non lo so, quel finale. Per saperlo avrei dovuto aspettarlo. Manchiamo tutte le **fini** perché siamo sempre in cerca di **nuovi inizi**, ma è in fondo, proprio all'ultimo istante di quel momento, che potremmo avere la **chiave** per la **serratura successiva**. E invece no, non si aprono mai le porte, solo perché non abbiamo aspettato la chiave*”.

Che ne dite, proviamo a fare altrimenti, nel prossimo anno?