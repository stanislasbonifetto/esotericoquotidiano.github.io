---
layout: page
title: Cosa significa esoterico
permalink: /cosa-significa-esoterico/
image: '/images/cosa-significa-esoterico-bg.jpg'
audio: '/audio/cosa-significa-esoterico.mp3'
home_page: true
---

Molte parole nascono in un posto ma poi, cammina cammina, si ritrovano in un altro e quasi nessuno ricorda più da dove erano partite. È quello che è accaduto a “esoterico”. <br/>
Se digitate su Google questo temine, vedrete comparire una serie di significati che vanno dal *“destinato a una stretta cerchia di iniziati, per estensione misterioso, oscuro”* al *“detto dell’insegnamento riservato dagli antichi filosofi greci ai soli discepoli”* al *“proprio di una dottrina occulta, misteriosofico”*, fino al *“incomprensibile (o quasi) ai più”.*<br/>
Solo se cercate più a fondo la sua etimologia approderete al significato originale (derivato dal greco antico), che è semplicemente “interiore”.

Con il passare del tempo, nell’immaginario collettivo questo aggettivo ha dunque assunto un’accezione oscura, carica di mistero, ed è stato sovente attribuito a sette e congreghe dai dubbi fini o a insegnamenti e dottrine quasi del tutto inaccessibili.<br/>
È vero che gli antichi filosofi greci parlavano ai loro discepoli di un insegnamento che atteneva alla parte più interiore dell’essere, poiché essi erano per lo più allievi del *“conosci te stesso e conoscerai l’universo intero e le sue leggi”.* Ed è altrettanto vero che l’insegnamento destinato agli iniziati non veniva divulgato – così com’era – a tutti.<br/>
Cammina cammina, quello che non viene divulgato a tutti diviene facilmente “occulto” e come tale potenzialmente pericoloso, poiché sembra che sia stato nascosto ad arte, anche se in realtà è solo “non divulgato” (e non è la stessa cosa di “nascosto”).<br/>
Vari movimenti occulti hanno poi utilizzato certi insegnamenti cosiddetti esoterici per acquisire un potere sugli altri esseri umani, avallando così l’interpretazione più negativa di questo termine. Tuttavia … esoterico vuol dire semplicemente interiore, e così ho inteso il suo significato nel comporre e intitolare il libro.

C’è un “aspetto interiore” nella nostra realtà quotidiana?
Io credo di sì, o forse è più corretto dire che io lo cerco e lo vedo. E di questo ho cercato di parlare, prendendo argomenti del nostro vivere comune e mostrandone aspetti che non sono evidenti a un primo sguardo.<br/>
Alcune cose potranno forse sembrare interessanti ad alcuni e banali ad altri, e viceversa. Penso comunque che qualcosa di inaspettato lo troverete tutti, qua o là. Quello che interessa me però non è sorprendervi, ma indurvi – se possibile – a entrare maggiormente nella profondità di ciascun tema. Poiché ogni elemento della nostra vita, se osservato a fondo con un po’ di intuizione e la mente libera da credenze e pregiudizi, ci può mostrare aspetti di grande profondità. E di profondità in profondità, possiamo andare alla ricerca della parte più autentica di noi stessi.<br/>
E così – en passant – cominciare a conoscere *“l’universo e le sue leggi”.*