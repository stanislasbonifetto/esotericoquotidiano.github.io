---
layout: page
title: Com'è nato il libro
permalink: /come-e-nato-il-libro/
image: '/images/come-e-nato-il-libro-bg.jpg'
home_page: true
---

Un po’ di tempo fa riflettevo insieme a una mia amica su come molti incontri tra persone di per sé piuttosto interessanti sfociassero in conversazioni che di interessante avevano molto poco. <br/>
*«Non si sa perché, ma si finisce per parlare sempre delle stesse cose, il tempo e la pioggia, il governo, i soldi che non sono mai abbastanza, e dove andresti in vacanza …*<br/>
*Non c’è qualcosa di più … non so … profondo, individuale, direi intimo, qualcosa che abbia a che vedere con il nostro specifico e personale modo di vivere? Qualcosa in cui ciascuno di noi abbia occasione di mostrare chi è veramente, che posizione ha verso i grandi temi dell’esistenza. E anche verso i piccoli temi, tutte le questioni in cui la nostra coscienza può attivarsi e recitare un ruolo centrale …».*

Cominciammo a chiederci quali potevano essere questi temi, convinti che non erano poi molti, ma la lista cominciò ad allungarsi, e allungarsi, e poi c’è anche questo, e poi potremmo parlare di quello, e quell’altro non lo si tratta mai perché altrimenti dovresti svelare cose che in genere preferisci tenere segrete, e quello è un tabù, e su questo termine c’è confusione, di quell’altro si è perso il significato … <br/>
Alla fine uscirono 144 parole, un po’ troppe per metterle su un foglio solo, come avevamo pensato all’inizio.<br/>
*«Potremmo scriverle su dei cartoncini e poi farli estrarre dalle persone alle cene e alle feste! Chissà, potrebbero diventare loro i temi intorno a cui far girare la conversazione. Ciascuno potrebbe – se vuole, in piena libertà – esprimere cosa gli ispira quella cartina, e gli altri potrebbero aggiungere il loro punto di vista …».*

Nacquero così le “cartine”, 144 cartoncini con 144 argomenti che richiedevano, per essere commentati, un intervento attivo della coscienza.<br/>
Da allora è passato poco più di un anno, le abbiamo usate in parecchie occasioni, ciascuno a casa propria e con i propri amici, e abbiamo constatato ambedue il prodursi di una piccola magia: la cartina che ciascuno estrae dal mazzo ha sempre qualcosa a che vedere con il suo stato di coscienza e/o di vita del momento. <br/>
Una cosa ancora più interessante è che le situazioni sociali collettive sviluppatesi in tutte quelle occasioni non sono state fonte di vero imbarazzo per nessuno, e hanno in genere lasciato qualcosa di arricchente per tutti i partecipanti. Individuale e collettivo si sono intrecciati con armonia.

![](/images/cartine.jpg)
*Le 144 cartine*

Il libro che ho scritto non riprende ovviamente tutti i temi presenti nelle “cartine”, ma nasce con lo stesso obiettivo: parliamo insieme di alcune delle cose che contano davvero nella vita. Gli argomenti dove la nostra coscienza deve per forza intervenire e – se possibile – evolvere, trasformarsi, emanciparsi da credenze, condizionamenti, superficialità. <br/>
Sono dialoghi, piccole storie, riflessioni, commenti a pensieri di qualche grande e piccolo autore, passato o contemporaneo, tutte cose che cercano di mostrare una prospettiva diversa da quella generalmente proposta dal pensiero comune, una prospettiva “esoterica”.

E ora, per concludere questa presentazione, prendo a prestito e interpreto alcune parole di un grande saggio del secolo scorso, Jiddu Krishnamurti, e ve le porgo come augurio di “Buon viaggio!”:<br/>
*«Faremo insieme un viaggio di scoperta in ambiti poco frequentati del nostro essere.*<br/>
*Per intraprendere un viaggio del genere bisogna portare poche cose con sé; non possiamo essere appesantiti da opinioni, pregiudizi e conclusioni, tutto quel vecchio bagaglio che l’umanità ha messo insieme negli ultimi duemila anni e più.* <br/>
*Mettete da parte quello che avete sempre pensato della vita e di voi stessi; cominceremo come se non sapessimo niente».*