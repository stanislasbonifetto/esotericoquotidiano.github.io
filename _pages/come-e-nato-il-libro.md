---
layout: page
title: Come e' nato il libro
permalink: /come-e-nato-il-libro/
image: '/images/come-e-nato-il-libro-bg.jpg'
home_page: true
---

Un po’ di tempo fa riflettevo insieme a una mia amica  <br/>
su come molti incontri tra persone di per sé piuttosto interessanti <br/>
sfociassero in conversazioni che di interessante avevano molto poco. <br/>
*«Non si sa perché, ma si finisce per parlare sempre delle stesse cose,* <br/>
*il tempo e la pioggia, il governo, i soldi che non sono mai abbastanza,* <br/>
*e dove andresti in vacanza …* <br/>
*Non c’è qualcosa di più … non so … profondo, individuale, direi intimo,* <br/>
*qualcosa che abbia a che vedere con il nostro specifico e personale “modo di vivere”?* <br/>
*Qualcosa in cui ciascuno di noi abbia occasione di mostrare chi è veramente,* <br/>
*che posizione ha verso i grandi temi dell’esistenza.* <br/>
*E anche verso i piccoli temi,* <br/>
*tutte le questioni in cui la nostra coscienza può attivarsi e recitare un ruolo centrale …».*

Cominciammo a chiederci quali potevano essere questi temi, <br/>
convinti che non erano poi molti, <br/>
ma la lista cominciò ad allungarsi, e allungarsi, <br/>
e poi c’è anche questo, e poi potremmo parlare di quello, <br/>
e quell’altro non lo si tratta mai <br/>
perché altrimenti dovresti svelare cose che in genere preferisci tenere segrete, <br/>
e quello è un tabù, e su questo termine c’è confusione, <br/>
di quell’altro si è perso il significato … <br/>
Alla fine uscirono 148 argomenti, <br/>
un po’ troppi per metterli su un foglio solo, come avevamo pensato all’inizio. <br/>
*«Potremmo scriverli su dei foglietti* <br/>
*e poi farli tirare a caso dalle persone alle cene e alle feste!».* 

Nacquero così le “cartine”, 148 cartoncini con 148 argomenti <br/>
che richiedevano, per essere commentati, un intervento attivo della coscienza. <br/>
Da allora è passato poco più di un anno, le abbiamo usate in parecchie occasioni, <br/>
ciascuno a casa propria e con i propri amici, <br/>
e abbiamo constatato ambedue il prodursi di una piccola magia: <br/>
la cartina che ciascuno estrae dal mazzo ha sempre qualcosa a che vedere <br/>
con il suo stato di coscienza e/o di vita del momento. <br/>
Una cosa ancora più interessante <br/>
è che le situazioni sociali collettive sviluppatesi in tutte quelle occasioni <br/>
non solo non sono state fonte di vero imbarazzo per nessuno, <br/>
ma hanno in genere lasciato qualcosa di arricchente per tutti i partecipanti. <br/>
Individuale e collettivo si sono intrecciati con armonia.

Questo libro non riprende – ovviamente – tutti i temi presenti nelle “cartine”, <br/>
ma nasce con lo stesso obiettivo: <br/>
parliamo insieme di alcune delle cose che contano davvero nella vita. <br/>
Gli argomenti dove la nostra coscienza deve per forza intervenire <br/>
e – se possibile – evolvere, trasformarsi, <br/>
emanciparsi da credenze, condizionamenti, superficialità. 

Sono dialoghi, piccole storie, riflessioni, <br/>
commenti a pensieri di qualche grande e piccolo autore, passato o contemporaneo, <br/>
tutte cose che cercano di mostrare una prospettiva diversa <br/>
da quella generalmente proposta dal pensiero comune.

E ora, per concludere questa introduzione, <br/>
prendo a prestito e interpreto alcune parole di Krishnamurti, <br/>
come se fossero un augurio di “Buon viaggio!”: <br/>
*«Faremo insieme un viaggio di scoperta in ambiti poco frequentati del nostro essere.* <br/>
*Per intraprendere un viaggio del genere bisogna portare poche cose con sé;* <br/>
*non possiamo essere appesantiti da opinioni, pregiudizi e conclusioni,* <br/>
*tutto quel vecchio bagaglio che l’umanità ha messo insieme negli ultimi duemila anni e più.* <br/>
*Mettete da parte quello che avete sempre pensato della vita e di voi stessi;* <br/>
*cominceremo come se non sapessimo niente».* 

***

*Grazie per aver letto!*